## Sosiaalinen koodailu ja tieteen vallankumous

Tutkimusdata, tilastoanalyysit, julkaisut ja muu tutkimusmateriaali
syntyvät ja jalostuvat yhä useammin digitaalisessa muodossa. Samalla
tietoverkkojen kehitys on avannut historiallisesti uusia
mahdollisuuksia tutkimuksen avoimuudelle ja yhteistyölle, johon
ennakkoluulottomat tutkijat ovatkin nopeasti tarttuneetkin omaksumalla
uusia toimintatapoja. Avoin yhteistyökulttuuri edistää digitaalisten
resurssien hyödyntämistä yksittäistä tutkimusta laajemmin ja tehostaa
tutkimusta.

Tehokkaiden välineiden kehitys kiihdyttää tässäkin tutkimuskulttuurin
murrosta. Digitaalisten tutkimusmateriaalien avointa jakelua ja
työstämistä on noussut edistämään suosittu
[Github](https://github.com)-palvelu, jota on alettu käyttää
tutkimuksen epämuodollisena yhteistyö- ja
vertaisarviointialustana. Tämä on nostanut pinnalle 'sosiaalisen
koodailun', jossa tutkijat voivat vapaasti ja sujuvasti kopioida
muiden koodia, kokeilla, yhdistellä ja julkaista työversioita,
keskustella ongelmista ja ehdottaa parannuksia. Palvelun taustalla
oleva, Linux Torvaldsin kehittämä [Git](http://git.or.cz) skaalautuu
jopa [Linuxin kaltaisten massiivisten yhteishankkeiden
kehittämiseen](https://www.youtube.com/watch?v=4XpnKHJAok8). [Tutkimuskäyttöön
on omia
palveluitaan](https://github.com/blog/1840-improving-github-for-science)
ja sujuvat välineet löytyy jopa
[Windowsille](https://windows.github.com). Ensisijaisesti Githubin
hajautettu versionhallinta tukee tekstin ja lähdekoodin työstöä, mutta
myös [tutkimusdataa](https://git-lfs.github.com). Uniikit
[DOI-viitteet](https://guides.github.com/activities/citable-code) ja
[koodin linkitys
tutkimusartikkeliin](https://medium.com/@samim/gitxiv-collaborative-open-computer-science-e5fea734cd45)
voivat tuoda työlle lisäarvoa. Issue trackereitten, pull requestien,
wikien ja muitten nappuloiden avulla hommaa voi kätevästi talkoistaa
ja innostaa kaveritkin mukaan.

Maksuttomat toiminnot ovat kattaneet [omat
tutkimustarpeeni](https://github.com/antagomir) erinomaisesti; Github
on muodostanut sillan, jonka avulla raakadatan voi kytkeä
saumattomasti tutkimustuloksiin ja julkaisuun, ja näin [avata koko
tutkimusprosessin](http://www.sciencemag.org/content/336/6078/159.short). Koodin
lisäksi palvelu soveltuu erinomaisesti muidenkin digitaalisten
tuotosten työstöön. Githubissa laaditaan esimerkiksi
[käsikirjoituksia](http://bayesfactor.blogspot.fi/2015/08/on-radical-manuscript-openness.html),
[muistioita](https://github.com/okffi-science/2014-tietopyynto-lisenssimaksut),
[opaskirjoja](http://lincolnmullen.com/projects/dh-r/index.html) ja
[esityskalvoja](https://github.com/okffi-science) ja [joukkoistetaan
tutkimusta](http://nmrlipids.blogspot.nl).

Tutkimustiedon julkinen kritiikki ja hyödyntäminen on tieteen
kulmakivi. Materiaalien avoin saatavuus parantaa tutkimuksen
[toistettavuutta,
jatkokäyttöä](http://www.pubmedcentral.nih.gov/articlerender.fcgi?artid=3383002&tool=pmcentrez&rendertype=abstract),
[tehokkuutta ja
laatua](http://doi:10.1371/journal.pmed.1001747). Githubin edustama
[hajautettu versionhallinta](http://www.scfbm.org/content/8/1/7) on
tuonut tähän uudenlaisia välineitä. En pyri kattavaan katsaukseen,
vaan kannustan tutustumaan uusiin välineisiin ja mahdollisuuksiin
aktiivisesti ja omatoimisesti. Oman työni Github on mullistanut. Olen
saanut uusia kavereita, tykkäyksiä ja hyvää mieltä samalla kun
tutkimus on edennyt. Tästä voi lukea lisää [tuoreesta
artikkelistamme](http://www.ennenjanyt.net/2015/08/aatehistoria-ja-digitaalisten-aineistojen-mahdollisuudet).















