## Sosiaalinen koodailu ja avoimen tieteen vallankumous

Tutkimusdata, tilastoanalyysit, julkaisut ja muu tutkimusmateriaali
syntyvät ja jalostuvat yhä useammin digitaalisessa muodossa. Samalla
tietoverkkojen kehitys on avannut historiallisia mahdollisuuksia
tutkimuksen avoimuudelle ja yhteistyölle, johon ennakkoluulottomat
tutkijat ovatkin nopeasti tarttuneetkin omaksumalla uusia
toimintatapoja. Avoin yhteistyökulttuuri edistää digitaalisten
resurssien hyödyntämistä yksittäistä tutkimusta laajemmin ja tehostaa
tutkimustiedon julkista kritiikkiä ja hyödyntämistä, jolle koko
tiedejärjestelmä perustuu.

Tehokkaiden välineiden kehitys kiihdyttää tässäkin tutkimuskulttuurin
murrosta. Digitaalisten materiaalien avointa jakelua ja
työstämistä edistämään on noussut suosittu
[Github](https://github.com)-palvelu, jota on alettu käyttää
tutkimuksen epämuodollisena yhteistyö- ja
vertaisarviointialustana. Tämä on nostanut pinnalle 'sosiaalisen
koodailun', jossa tutkijat voivat vapaasti ja sujuvasti kopioida
muiden koodia, kokeilla, yhdistellä ja julkaista työversioita,
keskustella ongelmista ja ehdottaa parannuksia. Palvelun taustalla
oleva [Git](http://git.or.cz) skaalautuu
jopa [Linuxin kaltaisten massiivisten yhteishankkeiden
kehittämiseen](https://www.youtube.com/watch?v=4XpnKHJAok8). [Tutkimuskäyttöön
on omia
palveluitaan](https://github.com/blog/1840-improving-github-for-science)
ja sujuvat välineet löytyy jopa
[Windowsille](https://windows.github.com). Uniikit
[DOI-viitteet](https://guides.github.com/activities/citable-code) ja
[koodin linkitys
tutkimusartikkeliin](https://medium.com/@samim/gitxiv-collaborative-open-computer-science-e5fea734cd45)
voivat tuoda työlle lisäarvoa. Issue trackereitten, pull requestien,
wikien ja muitten nappuloiden avulla hommaa voi kätevästi talkoistaa
ja innostaa kaveritkin mukaan.

Palvelu soveltuu erinomaisesti monenlaisten digitaalisten tuotosten
työstöön. Lähdekoodin lisäksi laaditaan esimerkiksi
[käsikirjoituksia](http://bayesfactor.blogspot.fi/2015/08/on-radical-manuscript-openness.html),
[muistioita](https://github.com/okffi-science/2014-tietopyynto-lisenssimaksut),
[opaskirjoja](http://lincolnmullen.com/projects/dh-r/index.html) ja
[esityskalvoja](https://github.com/okffi-science) ja [joukkoistetaan
tutkimusta](http://nmrlipids.blogspot.nl). Github tukee ensisijaisesti
tekstiä ja lähdekoodia, mutta myös
[tutkimusdatan](https://git-lfs.github.com) ylläpito on
mahdollista. Palvelun maksuttomat toiminnot ovat kattaneet [omat
tutkimustarpeeni](https://github.com/antagomir) erinomaisesti; sen
avulla raakadatan voi kytkeä saumattomasti tutkimustuloksiin ja
julkaisuun, ja näin [avata koko
tutkimusprosessin](http://www.sciencemag.org/content/336/6078/159.short).

Githubin [hajautettu
versionhallinta](http://www.scfbm.org/content/8/1/7) tukee
monipuolisesti tutkimuksen [toistettavuutta,
jatkokäyttöä](http://www.pubmedcentral.nih.gov/articlerender.fcgi?artid=3383002&tool=pmcentrez&rendertype=abstract),
[tehokkuutta ja
laatua](http://journals.plos.org/plosmedicine/article?id=10.1371/journal.pmed.1001747). Aihe
on laaja enkä pyri tässä kattavaan katsaukseen vaan **kannustan
kaikkia tutustumaan tutkimuksen uusiin apuvälineisiin aktiivisesti ja
ennakkoluulottomasti**. Alkuun pääsee avaamalla oman Github-tilin ja
kokeilemalla vaikkapa käsikirjoituksen työstämistä. Sosiaalinen
koodailu on uudistanut vauhdilla niin omaa työtäni kuin laajempaakin
tutkimuskenttää. Olen saanut uusia kavereita, tykkäyksiä, käyttäjiä,
viittauksia ja hyvää mieltä samalla kun tutkimus on edennyt. Oletan,
että vastaavien palveluiden suosio ja käyttötapojen moninaisuus jatkaa
kasvuaan. Näistä lisää muun muassa tuoreessa [digitaalisten
ihmistieteitten
artikkelissamme](http://www.ennenjanyt.net/2015/08/aatehistoria-ja-digitaalisten-aineistojen-mahdollisuudet).















