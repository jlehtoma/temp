## Sosiaalinen koodailu ja avoimen tieteen vallankumous

Tutkimusdata, tilastoanalyysit, julkaisut ja muu tutkimusmateriaali
syntyvät ja jalostuvat yhä useammin digitaalisessa muodossa. Samalla
tietoverkkojen kehitys on avannut historiallisia mahdollisuuksia
avoimille yhteistyömalleille, mihin ennakkoluulottomat tutkijat
ovatkin nopeasti tarttuneet. Avoin yhteistyökulttuuri voi edistää
digitaalisten resurssien hyödyntämistä paljon yksittäistä tutkimusta
laajemmin ja **tehostaa tutkimustiedon läpinäkyvyyttä, julkista
kritiikkiä ja hyödyntämistä, joille koko tiedejärjestelmä perustuu**.

Välineiden kehitys kiihdyttää tässäkin tutkimuskulttuurin
murrosta. Digitaalisten materiaalien avointa jakelua ja työstämistä
edistämään on noussut suosittu [Github](https://github.com)-palvelu,
jota on alettu käyttää tutkimuksen epämuodollisena yhteistyö- ja
vertaisarviointialustana. "Sosiaalisen koodailun" omaksuneet tutkijat
voivat vapaasti ja sujuvasti kopioida ja kokeilla toistensa koodia,
yhdistellä ja julkaista työversioita, keskustella ongelmista ja
ehdottaa parannuksia. Taustalla oleva [Git](http://git.or.cz)
skaalautuu jopa [Linuxin kaltaisten massiivisten yhteishankkeiden
kehittämiseen](https://www.youtube.com/watch?v=4XpnKHJAok8). [Tutkimuskäyttöön
on
lisäpalveluita](https://github.com/blog/1840-improving-github-for-science)
ja sujuvat välineet löytyy jopa
[Windowsille](https://windows.github.com). [DOI-viitteet](https://guides.github.com/activities/citable-code)
ja [koodin linkitys
tutkimusartikkeliin](https://medium.com/@samim/gitxiv-collaborative-open-computer-science-e5fea734cd45)
voivat tuoda lisäarvoa. Maksuttomat toiminnot ovat kattaneet hyvin
[omat tarpeeni](https://github.com/antagomir); raakadatan voi kytkeä
saumattomasti tutkimustuloksiin ja julkaisuun, ja näin [avata koko
tutkimusprosessin](http://www.sciencemag.org/content/336/6078/159.short). Issue
trackereitten, pull requestien, wikien ja muitten nappuloiden avulla
hommaa voi kätevästi talkoistaa ja innostaa kaveritkin mukaan.

[Lähdekoodin](https://github.com/rOpenGov/) ja [tutkimusta tukevien
ohjelmistojen](https://github.com/ScienceToolbox/sciencetoolbox)
lisäksi Githubissa laaditaan
[käsikirjoituksia](http://bayesfactor.blogspot.fi/2015/08/on-radical-manuscript-openness.html),
[muistioita](https://github.com/okffi-science/2014-tietopyynto-lisenssimaksut),
[opaskirjoja](http://lincolnmullen.com/projects/dh-r/index.html) ja
[esityskalvoja](https://github.com/okffi-science/reproScience) ja
[joukkoistetaan tutkimusta](http://nmrlipids.blogspot.nl). Palvelu
tukee ensisijaisesti tekstiä ja lähdekoodia, mutta myös
[tutkimusdatan](https://git-lfs.github.com) ylläpito on
mahdollista. [Hajautettu
versionhallinta](http://www.scfbm.org/content/8/1/7) tukee tutkimuksen
[toistettavuutta](http://www.pubmedcentral.nih.gov/articlerender.fcgi?artid=3383002&tool=pmcentrez&rendertype=abstract),
[jatkokäyttöä](http://www.biologydirect.com/content/10/1/43),
[tehokkuutta ja
laatua](http://journals.plos.org/plosmedicine/article?id=10.1371/journal.pmed.1001747). Aihe
on laaja enkä pyri tässä kattavaan katsaukseen vaan **kannustan
kaikkia tutustumaan tutkimuksen uusiin apuvälineisiin aktiivisesti ja
ennakkoluulottomasti**.

Alkuun pääsee [avaamalla Github-tilin](https://github.com/),
lataamalla [tukiohjelman](https://desktop.github.com) ja kokeilemalla
vaikkapa käsikirjoituksen työstämistä. Sosiaalinen koodailu on
uudistanut vauhdilla niin omaa työtäni kuin laajempaakin
tutkimuskenttää edistämällä **kokonaisvaltaista avoimuuden ja
yhteistyökultturin murrosta** kaikilla tieteenaloilla. Olen saanut uusia
kavereita, tykkäyksiä, käyttäjiä, virheraportteja, kontribuutioita,
viittauksia ja hyvää mieltä samalla kun tutkimus on edennyt. Oletan,
että vastaavien palveluiden suosio ja käyttötapojen moninaisuus jatkaa
kasvuaan. Näistä lisää tuoreessa [digitaalisten ihmistieteitten
artikkelissamme](http://www.ennenjanyt.net/2015/08/aatehistoria-ja-digitaalisten-aineistojen-mahdollisuudet).















