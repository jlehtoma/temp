## Sosiaalinen koodailu tieteellisen vallankumouksen katalysaattorina

Tutkimusdata, tilastoanalyysit, julkaisut ja muu tutkimusmateriaali
syntyvät ja jalostuvat yhä useammin digitaalisessa
muodossa. Tietoverkkojen kehitys on avannut historiallisesti uusia
mahdollisuuksia tutkimuksen avoimuudelle ja yhteistyölle, johon
ennakkoluulottomat tutkijat ovatkin nopeasti tarttuneetkin omaksumalla
uusia toimintatapoja. Avoin yhteistyökulttuuri edistää digitaalisten
materiaalien hyödyntämistä yksittäistä tutkimusta laajemmin, säästää
resursseja ja tehostaa tutkimusta.

Kuten aina, hyvien välineiden kehitys kiihdyttää tutkimuskulttuurin
murrosta. Digitaalisten tutkimusmateriaalien avointa jakelua ja
työstämistä on noussut edistämään suosittu
[Github](https://github.com)-palvelun mukana, jota on alettu käyttää
tutkimuksen avoimena ja epämuodollisena yhteistyö- ja
vertaisarviointijärjestelmänä. Github on mullistanut 'sosiaalisen
koodailun', jossa tutkijat voivat sujuvasti kokeilla, sulauttaa ja
julkaista työversioita digitalisista materiaaleista. Palvelussa voi
kopioida ja testata muiden koodia, raportoida ongelmista, ehdottaa
parannuksia ja kehitellä rinnakkaisia versioita.

Koodin ohella palvelu soveltuu muidenkin digitaalisten tuotosten
työstöön. Githubissa laaditaan esimerkiksi
[käsikirjoituksia](http://bayesfactor.blogspot.fi/2015/08/on-radical-manuscript-openness.html),
[opaskirjoja](http://lincolnmullen.com/projects/dh-r/index.html), ja
[esityskalvoja](https://github.com/okffi-science) ja voidaan
joukkoistaa tutkimuskoodin kehitystä kuten suomalaisessa
[NMRLipids-hankkeessa](http://nmrlipids.blogspot.nl/). Maksuttomat
toiminnot ovat kattaneet omat tarpeeni [laskennallisen
molekyylibiologian](https://github.com/microbiome) ja [digitaalisen
ihmistieteen](https://github.com/rOpenGov) aloilla.

Githubin taustalla oleva L. Torvaldsin kehittämä
[Git](http://git.or.cz) skaalautuu jopa [Linuxin kaltaisten suurten
yhteishankkeiden
kehittämiseen](https://www.youtube.com/watch?v=4XpnKHJAok8). [Tutkimuskäyttöön
on omia
palveluitaan](https://github.com/blog/1840-improving-github-for-science)
ja sujuvat välineet löytyy jopa
[Windowsille](https://windows.github.com). Ensisijaisesti palvelu
tukee tekstin ja lähdekoodin ylläpitoa, mutta myös
[tutkimusdataa](https://git-lfs.github.com). Uniikit
[DOI-viitteet](https://guides.github.com/activities/citable-code) ja
[koodin linkitys
tutkimusartikkeliin](https://medium.com/@samim/gitxiv-collaborative-open-computer-science-e5fea734cd45)
voivat tuoda työlle lisäarvoa. Omassa työssäni Github on muodostanut
sillan, jonka avulla raakadatan voi kytkeä saumattomasti
tutkimustuloksiin ja julkaisuun, ja [avata koko
tutkimusprosessin](http://www.sciencemag.org/content/336/6078/159.short).

Tutkimustiedon julkinen kritiikki ja hyödyntäminen on tieteen
kulmakivi. Materiaalien avoin saatavuus parantaa tutkimuksen
[toistettavuutta,
jatkokäyttöä](http://www.pubmedcentral.nih.gov/articlerender.fcgi?artid=3383002&tool=pmcentrez&rendertype=abstract),
[tehokkuutta ja laatua](doi:10.1371/journal.pmed.1001747). Githubin
[hajautettu ja avoin
versionhallinta](http://www.scfbm.org/content/8/1/7) on tuonut tähän
tehokkaita uusia välineitä. En pyri luomaan kattavaa katsausta
aiheeseen ja vaihtoehtoihin, vaan kannustan tutustumaan näihin uusiin
mahdollisuuksiin. Oman työni Github on mullistanut. Olen saanut uusia
kavereita, tykkäyksiä ja hyvää mieltä samalla kun tutkimus on edennyt;
näistä voi lisää [tuoreesta
artikkelistamme](http://www.ennenjanyt.net/2015/08/aatehistoria-ja-digitaalisten-aineistojen-mahdollisuudet),
joka käsittelee digitaalisia ihmistieteitä.
















